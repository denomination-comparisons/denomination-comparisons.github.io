```html
<!DOCTYPE html>
<html lang="sv">
<head>
    <meta charset="UTF-8">
    <title>ANTROPOLOGI - LÄRAN OM MÄNNISKAN</title>
</head>
<body>
    <h1>ANTROPOLOGI - LÄRAN OM MÄNNISKAN</h1>
    
    <p>I Psaltaren 8 säger David:</p>

    <blockquote>När jag ser din himmel, dina fingrars verk, månen och stjärnorna som du har skapat, vad är då en människa eftersom du tänker på henne, en människoson eftersom du tar dig an honom? En liten tid lät du honom vara ringare än Gud, med ära och härlighet krönte du honom. Du satte honom till Herre över dina händers verk, allt har du lagt under hans fötter.</blockquote>

    <p>Ps 8:4-7</p>

    <p>Människan är något oerhört unikt. I alla tider har människans intellekt kretsat kring frågor om henne själv: ”Vem är jag? Vart är jag på väg? Vad är meningen med min existens?”</p>

    <p>Hela Bibeln handlar om människan. Den är uppenbarelsen av Guds frälsningsplan och frälsningsväg för alla människor. Brist på förståelse av vem människan är skapar förvirring på alla plan. Många människor framlever hela sina liv utan att någonsin komma ut i potentialen av allt vad de är och vad Gud har för dem. De dör utan att förstå vilka de egentligen är, och det är tragiskt.</p>

    <p>Det första som Bibeln uppenbarar om människan är att hon är skapad av Gud. Hon har inte blivit till genom en slumpmässig utveckling, utan genom en skapelseakt av den levande Guden. Hon har inte gradvis utvecklats till en högre stående, naken apa, utan är formad av Guds skapande hand. Hon är inte en intelligent driftsvarelse, utan är unikt skapad till Guds avbild.</p>

    <blockquote>Gud sade: ”Låt oss [lägg märke till att ordet står i plural, vilket syftar på treenigheten] göra människor till vår avbild, till att vara lika oss. De skall råda över fiskarna i havet och över fåglarna under himlen, över boskapsdjuren och över hela jorden och över alla kräldjur som rör sig på jorden.” Och Gud skapade människan till sin avbild, till Guds avbild skapade han henne, till man och kvinna skapade han dem.</blockquote>

    <p>1 Mos 1:26-27</p>

    <p>I och med att människan är skapad av Gud, till hans avbild, har hon tillgång till oerhörda resurser. Framför allt är hon mer lik Gud än den övriga skapelsen. Hon är skapelsens krona och herre, inte slutledet i en slumpmässig utveckling. Människan är under Gud, men över skapelsen. Hon är satt av Gud att förvalta hans skapelse, att råda över den och att vara en medarbetare till honom.</p>

    <p>Människan är skapad av Gud och därmed skild från honom. Hon är inte Gud, och hon är inte en del av Gud. Hon är inte en liten gud, utan en människa. Hon är Guds skapelse, men skiljer sig från allt annat Gud har skapat genom att vara hans avbild. Människan har i skapelsen förärats en alldeles unik gudslikhet. Gud är oberoende, men människan kommer alltid att vara beroende av Gud.</p>

    <p>(Sida 56 i e-boken)</p>
</body>
</html>
```
