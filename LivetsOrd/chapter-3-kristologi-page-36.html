```html
<!DOCTYPE html>
<html lang="sv">
<head>
    <meta charset="UTF-8">
    <title>Kristologi - Läran om Jesus Kristus, Guds Son, Världens Frälsare</title>
</head>
<body>
    <h1>Kristologi - Läran om Jesus Kristus, Guds Son, Världens Frälsare</h1>

    <p>Läran om Jesus Kristus är hörnstenen i kristendomen. Kristendomen är inte uppbyggd 
    kring en central läropunkt, utan kring en person. Vem Kristus är, vad han har gjort och 
    gör, är det centrala i kristendomen. I det här kapitlet skall vi se vem denne Jesus är.</p>

    <p>Vi har redan nämnt att Jesus är den andra personen i gudomen. Han är Guds Son. Han 
    är Gud! När evangelisten Johannes introducerar 
    honom säger han: 
    ”I begynnelsen var 
    Ordet, och Ordet var hos Gud, och 
    Ordet var Gud” (Joh 1:1). Här slår Johannes fast: 
    <strong>Jesus är Gud!</strong></p>

    <p>Det vore mycket farligt för en jude att tillbe en människa, som romarna gjorde. Dessa 
    förgudade och tillbad människor, till exempel kejsaren. Paulus varnar för denna 
    människotillbedjan i Romarbrevet 1:23. Lärjungarna var judar och de ville inte avfalla 
    till avgudadyrkan. De visste att man bara skulle tillbe 
    <strong>en Gud</strong>. Ändå tillbad de Jesus. 
    Lukas 24:51-52 säger: 
    ”Och medan han välsignade dem, skildes han från dem och 
    blev upptagen till himlen. 
    <strong>De tillbad honom</strong> 
    och vände tillbaka till Jerusalem i stor 
    glädje.”</p>

    <p>Johannes säger: 
    ”Ingen har någonsin sett Gud. Den Enfödde, som själv är Gud, och 
    är hos Fadern, har gjort honom känd” (Joh 1:18). Här identifierar Johannes Jesus som 
    Gud. Sonen är framsprungen ur Fadern, för att uppenbara Fadern för människorna. Men 
    han inte bara kommer från Gud, han <strong>är Gud</strong> (Joh 1:1). Men som Gud är han den andra 
    personen i gudomen, den enfödde Sonen.</p>

    <p><strong>Enfödd</strong> betyder att han inte är skapad av Gud, vid en viss tidpunkt. Vore han skapad, 
    skulle han inte vara Gud. Istället är han framkommen ur Gud, vid en viss tidpunkt och 
    för ett visst syfte: för att visa människorna 
    <em>vem Gud är</em> och för att frälsa dem och föra 
    dem tillbaka till gemenskap med Gud.</p>

    <h2>Jesus är Gud</h2>

    <p>Av många skäl är det därför viktigt att förstå att Jesus är Gud. I Johannes 10:30 säger 
    Jesus klart: 
    <br><em>”Jag och Fadern är ett.”</em></p>

    <p>Vidare säger han: 
    <br><em>”Jag Är, redan innan Abraham blev till”</em> (Joh 8:58). Jesus är 
    alltså till från evighet, av evighet. Han är för evigt Gud, för evig Son.</p>

    <p>Jesus säger själv att han hade en härlighet hos Gud innan han blev människa. <em>”Fader, 
    förhärliga nu mig med den härlighet som jag hade hos dig innan världen var till. … 
    du har älskat mig innan världens grund var lagd”</em> (Joh 17:5, 24). Gång på gång 
    refererar Jesus till det eviga livet ”i Faderns sköte”, innan världen skapades, och innan 
    han föddes som människa.</p>

    <p>(Sida 36 i e-boken)</p>
</body>
</html>
```s
