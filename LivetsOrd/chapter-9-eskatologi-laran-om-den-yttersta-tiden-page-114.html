<!DOCTYPE html>
<html lang="sv">
<head>
<meta charset="UTF-8">
<title>Chapter 9 – Eskatologi, Page 114</title>
</head>
<body>

<h1>ESKATOLOGI</h1>
<h2>LÄRAN OM DEN YTTERSTA TIDEN</h2>

<p>Bibelns tänkande är linjärt. Det betyder att den räknar med en historia och har en verklighetsuppfattning som börjar med begynnelse och slutar med slut. Bibeln börjar med meningen "I begynnelsen skapade Gud himmel och jord" (1 Mos 1:1), och avslutar med beskrivningen av nya himlar och en ny jord (Upp 21:1-2). Däremellan utspelar sig mänsklighetens historia och frälsningshistorien. Utmed denna tidslinje sker olika saker som steg för steg uppenbarar Guds planer, vilja och rådslut. Hur svårt och hopplöst det än ser ut, så triumferar Gud fullständigt till slut.</p>

<p>Eftersom Bibelns tänkande är linjärt och inte cykliskt, som till exempel hinduismens med dess ändlösa reinkarnationer, så räknar den med historiska händelser som för historien framåt. Gud är historiens Gud och han styr, leder och ingriper ständigt i historien. Han talar också profetiskt om framtiden. För att rätt förstå Gud, och rätt förstå hans handlande, måste man förstå tillförlitligheten i de profetiska utsagorna (se kap 1). De skall inte uppfattas som allegorier (en tanke eller idé som framställs med hjälp av en uppdiktad händelse eller person), symboler eller poesi, och de skall inte heller förandligas.</p>

<h3>Gud uppfyller sina profetior</h3>

<p>Jesus talar profetiskt om framtiden på många ställen i evangelierna:</p>

<blockquote>
<p>"Se, ert hus kommer att stå öde." (Matt 23:38)</p>
<p>"Här skall inte lämnas sten på sten. Allt skall brytas ner." (Matt 24:2)</p>
<p>"De skall falla för svärdsego och föras bort som fångar till alla hednafolk. Jerusalem kommer att trampas ner av hedningarna, tills hedningarnas tider är fullbordade." (Luk 21:24)</p>
</blockquote>

<p>Detta som Jesus sade gick i bokstavlig och historisk uppfyllelse. Det var inte uttalanden tänkta att spiritualiseras, det vill säga förandligas, eller att tolkas som symboler, allegorier eller myter. Nej, det han sade var exakta, profetiska uttalanden som historiskt gick i uppfyllelse.</p>

<p>En profetia är en beskrivning av verkliga historiska skeenden som ännu ligger i framtiden, men som kommer att inträffa. Andra Petrus brev 3:3-4 talar om att en del bespottare skall uppstå i den yttersta tiden och de skall ifrågasätta det profetiska ordet, eftersom det dröjer innan profetiorna går i fullbordan. Men Petrus svarar:</p>

</body>
</html>

