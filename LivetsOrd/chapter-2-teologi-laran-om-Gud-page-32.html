```html
<!DOCTYPE html>
<html lang="sv">
<head>
    <meta charset="UTF-8">
    <title>Teologi - Läran om Gud</title>
</head>
<body>
    <h1>Teologi - Läran om Gud</h1>

    <h2>Gud skapade ur intet</h2>

    <p>Hela tanken på att världen slumpvis har utvecklats under miljontals år är obiblisk och 
    vetenskapligt tveksam. Utvecklingsläran rör sig i själva verket om teorier, inte om klara 
    fakta. Udden i utvecklingsteorierna är riktad mot skapelsen av människan. Om 
    människan är skapad av Gud, så är hon också moraliskt ansvarig inför honom. Bibeln 
    talar om ett syndafall, och det är en utveckling nedåt, inte uppåt.</p>

    <p>Evolutionsteorin däremot räknar inte med något syndafall, och behöver därför ingen 
    försoning. Man räknar inte med någon Gud, inte med någon plan, inget evigt liv, ingen 
    dom. Evolutionsläran är den sekulariserade människans försök att förklara sin 
    meningslösa existens i en slumpartad, kaotisk och alienerad, främmande värld. Det är 
    också ett sätt att befria sig från det moraliska ansvaret inför Gud och ett sätt att 
    legitimera omoraliska livsstilar genom att påpeka att den slumpvisa evolutionen har 
    gjort mig på detta sätt.</p>

    <p>Att försöka klämma in sina förnekelseteorier i Bibelns skapelseberättelse, som en del 
    liberalteologer gör, är både felaktigt och onödigt. Bibeln säger klart att Gud skapade 
    världen på sex dagar. Det finns inte något i det hebreiska ordet ”dag” som ens antyder 
    att det skulle röra sig om långa perioder. Det är fullkomligt möjligt för en allsmäktig 
    Gud att, om han väljer att göra så, skapa hela universum på sex dagar. Det är också fullt 
    möjligt för en intelligent människa att acceptera att Gud valde att göra det på det här 
    sättet. Visst skulle Gud kunna skapa under längre tidsperioder om han ville. Han kan 
    göra vad han vill, men det finns inte något i Skriften som antyder att han gjorde detta.</p>

    <p>Hur skapade då Gud? Ur intet – ”Ex nihilo”! Detta har också en del bibelteologer problem med. Vari detta problem består, är svårt att förstå. Återigen – det är inget 
    problem för en allsmäktig, allvetande Gud att skapa ur ingenting. ”Genom tron förstår 
    vi att världen har skapats genom ett ord från Gud, så att det vi ser inte har blivit till 
    av något synligt” (Hebr 11:3).</p>

    <p>”…inför Gud som han trodde på, honom som gör de döda levande och kallar på 
    det som inte är, som om det vore till” (Rom 4:17).</p>

    <p>För Gud är ingenting omöjligt att göra, varken i sätt, omfång eller tid. Om människan 
    med sitt begränsade förnuft har svårt att begripa det sätt han skapade jorden på, betyder 
    ju egentligen inte så mycket. Gud sade till Job: 
    ”Var fanns du när jag lade jordens 
    grund? Svara, om du har så stort förstånd” (Job 38:4).</p>

    <h2>De tre personerna i gudomen</h2>

    <p>Vi har redan nämnt att Gud är en treenig Gud. Vi har sagt att Gud är en och tre, tre och 
    en. Gud är 
    <strong>en Gud</strong>, men i <strong>tre personer</strong>. De tre personerna är alla tre Gud, men ändå 
    en</p>

    <p>(Sida 32 i e-boken)</p>
</body>
</html>
```
