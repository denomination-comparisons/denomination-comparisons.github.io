```html
<div class="main-content">
  <h1>Uppenbarelsen - Grunden för vår tro</h1>
  <p>Apg 24:14</p>
  <p>För Paulus var det självklart att tro på allt i Skrifterna. Det var en gudstjänst för honom. Därför säger han också i Romarbrevet 15:4:</p>
  <blockquote>
    <p>Ty allt som tidigare har skrivits är skrivet till vår undervisning, för att vi genom den uthållighet och tröst som Skrifterna ger skall bevara vårt hopp.</p>
  </blockquote>
  <p>Guds ord är evigt, klart, tydligt och starkt, och har i sig allt vad vi behöver för vår frälsning. I Petrus andra brev 1:4 står det att Gud har</p>
  <blockquote>
    <p>”…gett oss sina dyrbara och mycket stora löften [dvs ordet], för att ni i kraft av dem skall få del av gudomlig natur, sedan ni kommit undan det fördärv som på grund av begäret finns i världen”.</p>
  </blockquote>
  <p>Ordet har alltså en enorm förmåga att frälsa, beskydda, bevara och utveckla.</p>
  <p>Ordet, som Gud har gett oss i Bibeln, är inspirerat av Guds Ande:</p>
  <blockquote>
    <p>”ledda av den helige Ande har människor talat vad de fått från Gud”</p>
  </blockquote>
  <p>(2 Petr 1:21). Ordet är fast och tillförlitligt, och Petrus säger att”ni gör rätt i att hålla er till det som till ett ljus som lyser på en mörk plats, tills dagen gryr och morgonstjärnan går upp i era hjärtan” (2 Petr 1:19).</p>
  <p>Ingen har sagt att allt i Bibeln är helt lättillgängligt eller att där inte finns problem. Men den är Guds ord! När en troende i sitt hjärta har accepterat Jesus som sin Herre och litar på hans ord, då kommer den helige Ande att utlägga och förklara Skrifterna för honom.</p>
  <p>Principer för bibeltolkning</p>
  <p>Om man vill vara trogen Bibeln och dess egna intentioner, kan man inte läsa eller tolka den hur som helst. Bibeln innehåller nämligen sina egna tolkningsprinciper och den ger mening och klarhet när dessa principer förstås och följs.</p>
  <p>Paulus ger ett exempel på detta när han skriver:</p>
  <blockquote>
    <p>”Ty vi skriver inget annat till er än det ni läser och kan förstå. Och jag hoppas att ni ända till slutet kommer att förstå”</p>
  </blockquote>
  <p>(2 Kor 1:13). Bibeln har inga dolda budskap utan det vi läser ”är vad det står, betyder vad det står, och blir vad det står”. Det är därför man måste hålla sig till vad som står skrivet.</p>
  <p>Paulus säger i Första Korintierbrevet 4:6:</p>
  <blockquote>
    <p>Bröder, detta har jag för er skull tillämpat på mig och Apollos, för att ni skall lära er den regeln när det gäller oss att inte gå utöver vad Skriften säger och inte skryta över en ledare på den andres bekostnad.</p>
  </blockquote>
  <p>Bibeln är klar och tydlig och den kan förklara sig själv. Här följer några principer för hur Bibeln skall läsas och förstås:</p>
  <ol>
    <li>Man måste förutsätta att Bibeln är auktoritativ och sann om man skall förstå vad den säger. Man måste, med andra ord, acceptera Bibelns egna intentioner, för att till fullo förstå dess budskap.</li>
  </ol>
  <p>(Sida 18 i e-boken)</p>
</div>
```
