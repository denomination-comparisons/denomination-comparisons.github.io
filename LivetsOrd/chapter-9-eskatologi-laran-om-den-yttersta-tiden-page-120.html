<!DOCTYPE html>
<html lang="sv">
<head>
<meta charset="UTF-8">
<title>Chapter 9 – Eskatologi, Page 120</title>
</head>
<body>

<p>Staden Jerusalem (Dan 9:24-27). När dessa sjuttio årsveckor är till ända sker följande:</p>
<ul>
<li>”en gräns sätts för överträdelsen”</li>
<li>”synderna får ett slut”</li>
<li>”missgärningen blir försonad”</li>
<li>”en evig rättfärdighet [blir] åstadkommen”</li>
<li>”syn och profetia beseglas”</li>
<li>”en höghelig helgedom blir smord”</li>
</ul>

<p>Dessa uttalanden finns i Daniel 9:24 och talar om en uppgörelse med all synd och orättfärdighet och att Guds rike kommer att träda fram. Detta rike kommer att bli ett evigt rike, styrt av Människosonen (Dan 7:13-14, 18).</p>

<p>Början på nedräkningen av de sjuttio årsveckorna, som innebär direkt hedniskt politiskt herravälde över Israel, startar år 445 f Kr, då Artasastas gav order om att ”Jerusalem skulle återställas och byggas upp” (Neh 2:1, 5; Dan 9:25).</p>

<p>Daniel 9:25-26 säger vidare att sju veckor och sextiotvå veckor skall förflyta (dvs. 69 årsveckor, eller 483 år) innan en smord skall ”förgöras, utan att någon efterträder honom” (1917). 483 år efter Artasastas befallning för oss till den palmsöndag då Jesus träder in i påskveckan för att offras som ett offerlamm för världens synder. Därefter dör Messias, ensam och övergiven (Jes 53) och sedan förstörs staden och helgedomen. Detta sker år 70 e Kr i och med romarnas attack på Jerusalem.</p>

<p>En profetisk årsvecka återstår. Nu inträder ett stort uppehåll, nämligen församlingens tidsålder. Under denna tid inträffar även den världsvida judiska diasporan då det judiska folket är utan land och nation. Detta sker innan den sista årsveckan, de sista sju åren, för att ”fullborda syn och profetia och smörja den Allraheligaste” (Dan 9:24).</p>

<p>Det är den sista årsveckan, de sista sju åren, som Uppenbarelseboken beskriver i detalj. Det är i detta perspektiv man måste läsa Uppenbarelseboken och i detta perspektiv passar Guds handlande med Israel, församlingen och nationerna in.</p>

<p>Detta är den sista årsveckan för Israel. För att den skall kunna inträffa, måste judarna vara tillbaka i sitt land igen, eftersom årsveckan handlar om folket och staden (Dan 9:24). Under den sista årsveckan inträffar domen över nationerna och den avslutas med att Jesus kommer tillbaka. Under dessa sju år inträffar flera saker:</p>
<ol>
<li>Vedermödan, den lilla som är tre och ett halvt år, och den stora som är tre och ett halvt år, utspelas (Matt 24:21).</li>
<li>Ett antikristligt världssystem uppstår, och nationerna vänder sig mer och mer i fiendskap mot Gud (Upp 13:1-2).</li>
<li>Antikrist träder fram som ledare för det antikristliga världssystemet (2 Tess 2:36).</li>
<li>Nationerna samlas mer och mer i fiendskap mot Israel, som attackeras (Sak 12:23, 14:1-4).</li>
</ol>

</body>
</html>

