<!DOCTYPE html>
<html lang="sv">
<head>
    <meta charset="UTF-8">
    <title>PNEUMATOLOGI - LÄRAN OM ANDEN</title>
</head>
<body>
    <h1>PNEUMATOLOGI - LÄRAN OM ANDEN</h1>
    
    <p>Bibeln uppenbarar att Gud är en treenig Gud. Detta har alltid förbryllat många, och icke-troende har föraktat det, men det ligger en underbar uppenbarelse i det faktum att Gud är tre i en och en i tre. Under de första århundradena i församlingens historia upptogs mycket tid av stridigheter angående både kristologin, det vill säga läran om Jesus som Guds Son, fullständig Gud och fullständig människa, och om treenigheten.</p>

    <p>Vi kan aldrig med vårt begränsade förstånd fullt ut förstå treenigheten, och vi behöver det inte heller. Vi kan bara fastslå att Bibeln lär att Gud är treenig och vi kan njuta av uppenbarelsen och gemenskapen med Fadern, Sonen och den helige Ande.</p>

    <p>En av de gamla trosbekännelserna, den athanasianska, formulerar det hela så här:</p>
    <blockquote>”Men detta är den allmänneliga kristna tron, att vi dyrka en enda Gud i tre personer och tre personer i en enda gudom, i det att vi varken sammanblanda personerna eller söndra det gudomliga väsendet. En är nämligen Faderns person, en annan Sonens och åter en annan den Helige Andes. Men Faderns och Sonens och den Helige Andes gudom är en enda, lika i ära och lika i evigt majestät. Sådan Fadern är, sådan är Sonen och sådan är även den Helige Ande.”</blockquote>

    <blockquote>”Så är Fadern Gud, Sonen Gud och den Helige Ande Gud, och likväl icke tre Gudar, utan en enda Gud.”</blockquote>

    <blockquote>”Fadern är av ingen gjord eller skapad eller född. Sonen är av Fadern allena – icke gjord eller skapad – utan född. Den Helige Ande är av Fadern och Sonen – icke gjord eller skapad – utan utgående.</blockquote>

    <blockquote>Därför är det en enda Fader, icke tre Fäder, en enda Son, icke tre Söner, och en enda Helig Ande, icke tre Heliga Andar. Och bland dessa tre personer är ingen den förste eller den siste, ingen den störste eller den minste, utan alla tre personer är sinsemellan lika eviga och lika stora, så att i allt som ovan sagts, de tre personerna böra dyrkas i en gudom och den enda gudomen i de tre personerna.”</blockquote>

    <p>Som vi redan nämnt i kapitel två, är treenigheten klart fastställd i Bibeln. Jesus säger i missionsbefallningen: ”Gå därför ut och gör alla folk till lärjungar! Döp dem i Faderns och Sonens och den helige Andes namn…” (Matt 28:19).</p>

    <p>Gud är en underbar, härlig Gud, och han kommer till oss som Fadern – skaparen, Sonen – försonaren och Anden – livgivaren. Samtidigt kommer försoningen från Fadern, Sonen ger liv och Anden är med i skapelsen. Gud gör vad han vill, hur han vill och när han vill. När man begrundat Herrens väsen och egenskaper, då börjar hjärtat flöda av hängiven lovsång och man säger som Paulus i Romarbrevet 11:33-36:</p>

    <blockquote>O vilket djup av rikedom och vishet och kunskap hos Gud! Hur outgrundliga är inte hans domar och hur outrannsakliga hans vägar. Vem har lärt känna Herrens sinne eller vem har varit hans rådgivare? Eller vem har först givit honom något som han måste betala igen? Av honom, genom honom och till honom är allting. Honom tillhör äran i evigheter, amen.</blockquote>

    <h2>Verkar genom historien</h2>

    <p>(Sida 44 i e-boken)</p>
</body>
</html>
