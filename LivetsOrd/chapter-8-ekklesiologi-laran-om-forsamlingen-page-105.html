<!DOCTYPE html>
<html lang="sv">
<head>
<meta charset="UTF-8">
<title>Chapter 8 – Ekklesiologi – Läran om församlingen, Page 105</title>
</head>
<body>

<h1>Chapter 8 – Ekklesiologi – Läran om församlingen</h1>
<h2>Page 105</h2>

<p>I den första församlingen framstår nattvarden som en av de fyra pelare som de troende skulle hålla sig till. Apg. 2:42 säger: ”De höll troget fast vi apostlarnas lära och gemenskapen, vid brödsbrytelsen och bönerna.” Här ser vi att brödsbrytelsen (nattvarden) nämns på samma plan som Ordet, läran.</p>

<p>I vår rationalistiska tid har ofta förståelsen av sakramenten försvunnit. Ett sakrament är en helig handling. Det är ett yttre synligt tecken som pekar på en inre osynlig nåd. Ett annat ord för sakrament är nådemedel. Båda orden betecknar de speciella handlingar som har sitt ursprung i Jesu befallningar och som är omslutna av hans ord och löften. Det går inte att tala om nådemedlen utan att tala om närvaro. Nådemedlen är tecken eller bilder för att påminna om vad Jesus gjort för oss, men inte bilder och symboler enbart. De förmedlar också den verklighet de beskriver genom Jesus egen närvaro när nådemedlen används såsom Skriften föreskriver. Det yttre fysiska tecknet; bröd och vin för nattvarden och vatten för dopet, omsluts av löftesordet och förenas med det. Detta innebär en sakramental närvaro där Jesus själv är verkligt närvarande. Han är inte bara närvarande symboliskt eller i våra tankar utan verkligt närvarande i och genom det yttre tecknet. Paulus säger i 1 Kor 10:16: ”Välsignelsens bägare som vi välsignar är den inte gemenskap (koinonia, d.v.s. delaktighet) med Kristi blod? Brödet som vi bryter, är det inte gemenskap med Kristi kropp?”</p>

<p>På grund av överdrifter och magiska föreställningar har många kristna överreagerat och hamnat i en rationalistisk uppfattning där man mer eller mindre förnekat betydelsen av nådemedlen eller Kristi närvaro i dem. Ibland har man kommit snubblande nära en gnostisk villfarelse, en felaktig föreställning där man helt separerar det fysiska och det andliga. Då tappar man förståelsen av att Jesu frälsningsverk genom inkarnationen – människoblivandet, försoningen på korset och förhärligandet genom himmelsfärden – var ett förenande av det fysiska och det andliga. När Jesus blev människa så var det för att sedan alltid i evighet vara människa.</p>

<p>När Jesus blev människa var det för att frälsa människan och ge henne delaktighet av gudomlig natur. Den fysiska skapelsen har på så sätt blivit helgad och återlöst. Sakramentens yttre tecken med dess närvaro av Jesus visar på det mirakulösa i denna förening. Det rationella sinnet har svårt att acceptera detta. Därför vände sig människor emot Jesus när han sa att: ”Om ni inte äter Människosonens kött och dricker hans blod, har ni inte liv i er.” (Joh. 6:53). Denna rationalistiska uppfattning som förnekar Jesu närvaro i nådemedlen har medfört en utarmning av det kristna livet och en brist på uppskattning av hur Guds nåd på ett mångfaldigt sätt förmedlas till oss. Detta har medfört att nattvardsgudstjänster har blivit torra och tråkiga och sällan firats eftersom man helt har tappat det övernaturliga momentet och därmed har hela festen, lovprisningen och tacksägelsen gått förlorad.</p>

<p>På protestantisk mark räknar man framförallt med två nådemedel, dopet och nattvarden. Dopet är en engångshandling som både beskriver och aktualiserar Jesu död...</p>

</body>
</html>

