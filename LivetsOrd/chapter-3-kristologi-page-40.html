```html
<!DOCTYPE html>
<html lang="sv">
<head>
    <meta charset="UTF-8">
    <title>Kristologi - Läran om Jesus Kristus, Guds Son, Världens Frälsare</title>
</head>
<body>
    <h1>Kristologi - Läran om Jesus Kristus, Guds Son, Världens Frälsare</h1>

    <p>Jesus, den evige Guden, har för evigt antagit människogestalt. Efter sin kropps 
    uppståndelse och förhärligande, åter i härligheten på sin Faders högra sida, är han för 
    evigt förenad med sin gudomliga natur i en mänsklig men förhärligad kropp. Hans 
    gudomlighet begränsas inte av hans mänsklighet längre, men föreningen förblir för evigt.</p>

    <p>Detta är sannerligen <em>”gudsfruktans hemlighet”</em> som Första Timoteusbrevet 3:16 
    talar om. Det är något som kommer att beundras, beskådas, upphöjas och förhärligas i 
    evigheternas evigheter: <strong>Jesus, sann Gud, sann människa, Guds Son, Människoson!</strong></p>

    <h2>Jesu ämbeten</h2>

    <p>Förutom om Jesu gudom och Jesu mänsklighet, talar Bibeln om de ämbeten Jesus har 
    och de profetior han skall fullborda.</p>

    <h3>1. Jesus var profet</h3>
    <p>Mose förutsade i Femte Moseboken 18:18-19 att en profet skulle komma, som var 
    honom lik. Som profet</p>
    <ul>
        <li><strong>undervisade Jesus</strong> och utlade lagen i form av Bergspredikan (Matt 5-7),</li>
        <li><strong>förutsade Jesus framtiden</strong> (Matt 24-25),</li>
        <li><strong>gick Jesus till rätta med orättfärdighet</strong>, bland annat i uppgörelsen med fariséerna 
        (Matt 23), och rensningen av templet (Matt 21:12-13),</li>
        <li><strong>fungerade Jesus i nådegåvorna</strong> under profetisk ande och smörjelse för att betjäna 
        människor i deras olika problem och behov.</li>
    </ul>

    <h3>2. Jesus var överstepräst (Hebr 3:1)</h3>
    <p>Psaltaren 110:4 och Hebreerbrevet 5:6 säger att Jesus är en präst <em>”på samma sätt 
    som Melkisedek”</em>, det vill säga överstepräst. Översteprästens uppgift var att medla, 
    offra, be och välsigna. Som överstepräst fungerar alltså Jesus som:</p>
    <ul>
        <li><strong>Medlare</strong> (1 Tim 2:5).</li>
        <li><strong>Offer</strong>. Jesus både frambär offret och <em>är</em> offret. På detta sätt är Jesus både försonare, 
        återlösare och frälsare (3 Mos 4:16-20).</li>
        <li><strong>Förebedjare</strong> (Hebr 7:24-25; Rom 8:34).</li>
        <li><strong>Välsignare</strong> (Luk 24:50-51).</li>
    </ul>

    <h3>3. Jesus var konung</h3>
    <p>Konungatiteln är <strong>Messias</strong> – <em>”den smorde”</em>. Profeten, översteprästen och konungen blev 
    alla smorda med olja och Guds Ande kom över dem för den tjänst de hade. Termen <em>”den 
    smorde”</em> var dock reserverad för konungen.</p>

    <p>(Sida 40 i e-boken)</p>
</body>
</html>
```
