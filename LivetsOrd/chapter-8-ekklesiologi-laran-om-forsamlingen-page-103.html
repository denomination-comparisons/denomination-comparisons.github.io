<!DOCTYPE html>
<html lang="sv">
<head>
<meta charset="UTF-8">
<title>Chapter 8 – Ekklesiologi – Läran om församlingen, Page 103</title>
</head>
<body>

<h1>Chapter 8 – Ekklesiologi – Läran om församlingen</h1>
<h2>Page 103</h2>

<p>Att de gick upp till templet, till den bön som brukade hållas vid nionde timmen (Apg 3:1).</p>

<p>Paulus säger också:</p>
<blockquote>
<p>”Jag meddelade er det allra viktigaste, vad jag själv hade tagit emot” (1 Kor 15:3).</p>
</blockquote>

<p>Det grekiska ordet som används här är <em>parédoka</em>, som kommer från ordet <em>paradidomi</em>, som betyder ”överlämna”, ”överlåta för förvaltning”, ”föra vidare”, ”tradera”, ”meddela”. Det finns alltså traditioner som är helt riktiga.</p>

<p>Men det finns också andra traditioner som Jesus varnar för. I Markus 7:8-9 säger han:</p>
<blockquote>
<p>”’Ni upphäver Guds bud och håller er till människors stadgar.’ Han sade också till dem: ’Ni upphäver fullkomligt Guds bud för att hålla fast vid era egna stadgar.’ ”</p>
</blockquote>

<p>Dessa traditioner som Jesus talar om, förvränger Guds ord och förhindrar till slut människors frälsning. Därför är det i ljuset av Guds ord, evangeliet, som vi måste bedöma alla teologier, alla läror, alla ritualer, alla ”heliga handlingar”, all verksamhet och alla mänskliga uppfattningar och idéer. Det djupt tragiska kan nämligen inträffa att en människa blir helt upptagen av att utföra olika religiösa handlingar, som av människor under långa tider betraktats som ”heliga”, och ändå går hon inte in genom dörren, Jesus, och blir frälst.</p>

<p>Guds Ande sanktionerar aldrig sådana handlingar, för de inger fruktan och skapar egenrättfärdighet och vidskepelse. De blir bara ingredienser i en död gudstjänst som inte leder till frid med Gud, utan som i sin yttersta konsekvens istället leder till fångenskap och till gemenskap med religiösa villoandar.</p>

<h2>En revolution som upprättar och befriar</h2>

<p>Paulus säger i Andra Timoteus brev 3:5 om vissa människor att de skall ”ha ett sken av gudsfruktan men förneka dess kraft. Håll dig borta från dem!” De är människor som utövar en tom religiositet, där visserligen bibliska namn och företeelser nämns och bibelord citeras, men där omvändelsen, frälsningen och Andens liv saknas.</p>

<p>All så kallad kristendom som saknar den bibliska grunden, som inte går den rätta vägen, som inte tror på omvändelsen, försoningen och frälsningen av nåd genom tro, leder människor bort ifrån det sanna livet i Gud. Egentligen representerar den bara en religiös form av världslighet. Hjärtat är oböjt och oomvänt, egot står i centrum, pånyttfödelsen saknas och det mänskliga förnuftets och högmodets religiösa uppfattningar och traditioner hamnar i högsätet. Resultatet blir:</p>

<ul>
<li>Andlig död för syndaren.</li>
<li>Andlig fångenskap för troende som inte får frihet och rätt föda.</li>
<li>Kontroll av de människor som hamnat i det religiösa systemet. De upplever aldrig verklig syndaförlåtelse, verklig frid med Gud eller verkligt barnaskap. Istället har de fördömelse och fruktan och försöker krampaktigt utföra de religiösa handlingarna på rätt sätt för att få ett erkännande av Gud.</li>
</ul>

</body>
</html>

