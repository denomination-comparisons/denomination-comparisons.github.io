```html
<div class="main-content">
  <h1>Teologi - Läran om Gud</h1>
  <ol>
    <li>Gud är allsmäktig</li>
  </ol>
  <blockquote>
    <p>Jag är Gud den Allsmäktige. Vandra inför mig och var fullkomlig.</p>
    <p>1 Mos 17:1</p>
  </blockquote>
  <blockquote>
    <p>Och jag hörde liksom rösten från en stor skara, lik bruset av stora vatten och dånet av kraftig åska, och de sade: ”Halleluja! Herren vår Gud, den Allsmäktige, har blivit konung”.</p>
    <p>Upp 19:6</p>
  </blockquote>
  <p>Att Gud är allsmäktig gäller hela treenigheten. Därför säger Jesus i Matteus 28:18:</p>
  <blockquote>
    <p>”Jag har fått all makt i himlen och på jorden.”</p>
  </blockquote>
  <p>Guds allmakt betyder emellertid inte att Gud gör vad som helst, hur och när som helst. Han handlar i enlighet med sin karaktär, sina rådslut och syften, sin vilja, sina ord och sina löften.</p>
  <p>Inom Guds rådslut och vilja finns begränsningar. När en fysiskt stark människa äter eller ser på TV, lyfter han inte bordet eller TV:n även om han i och för sig skulle kunna göra detta. Precis som att en stark person inte alltid visar sin styrka, så gör inte heller Gud det, även om han skulle kunna göra det.</p>
  <p>Guds allmakt överensstämmer med hans eviga syften, och då kan det ibland se ut som om han inte var allsmäktig. Men ser man allt från Guds synvinkel och från evighetens perspektiv, och förstår hans eviga planer och syften, då ser man att han hela tiden haft kontrollen över allt.</p>
  <p>Gud får alltid rätt</p>
  <p>Guds allmakt visar sig bland annat i:</p>
  <ol>
    <li>Skapelsen. ”I begynnelsen skapade Gud himmel och jord” (1 Mos 1:1).</li>
    <li>Uppehållandet. Allt Gud har skapat uppehåller han med sin makt. ”Han låter sin sol gå upp över onda och goda och låter det regna över rättfärdiga och orättfärdiga” (Matt 5:45). ”Han är till före allting, och allt består genom honom” (Kol 1:17).</li>
    <li>Guds handlande med nationernas öden. ”Lovat vare Guds namn från evighet till evighet. Ty vishet och makt tillhör honom. Han låter tider och stunder skifta, han avsätter kungar och tillsätter kungar, han ger de visa deras vishet och de förståndiga deras förstånd” (Dan 2:20-21).</li>
  </ol>
  <p>Gud har aktiv kontroll över nationerna på jorden. Det betyder emellertid inte att han är ansvarig för alla enskilda händelser och individuella människors åsikter och handlingar. Dessa är ju människor med fri vilja som kan bryta mot Guds bud och leva i uppror mot honom.</p>
  <p>Till sist får dock Gud alltid rätt, hans vilja bryter igenom och hans syften blir utförda. Romarbrevet 11:33, 36 säger:</p>
  <blockquote>
    <p>”Hur outgrundliga är inte hans domar och hur outrannsakliga hans vägar. … Av honom, genom honom och till honom är allting. Honom tillhör äran i evigheter, amen.”</p>
  </blockquote>
  <p>(Sida 24 i e-boken)</p>
</div>
```
