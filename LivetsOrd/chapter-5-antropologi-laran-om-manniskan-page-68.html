<!DOCTYPE html>
<html lang="sv">
<head>
  <meta charset="UTF-8" />
  <meta name="viewport" content="width=device-width, initial-scale=1.0" />
  <title>Kapitel 5 – Antropologi: Förhärligandet och människans mognad</title>
</head>
<body>
  <article>
    <header>
      <h1>Kapitel 5 – Antropologi (Läran om människan)</h1>
      <h2>Del 68 – Förhärligandet och människans andliga mognad</h2>
    </header>

    <section id="helgelse">
      <p>
        Varje troende uppmanas att bli mer och mer beroende av Jesus, att bli mjukare och
        lyssna på Andens tilltal, att mer och mer välja bort en självisk, upprorisk och
        oberoende livsstil. På detta sätt får vi inte bara förlåtelse för synd, utan också
        seger över synd. Men frihet från synd, i den bemärkelsen att dess verklighet
        försvinner, det kommer vi att uppleva först i himlen, i härligheten.
      </p>
    </section>

    <section id="andlig-mognad">
      <p>
        När en människa blir frälst och kanske har en stark frälsningsupplevelse, så är hon
        ändå bara ett andligt barn. Första Johannes brev 2:14 beskriver de troendes
        utveckling i tre steg: som barn, ynglingar och fäder. I Första Korintierbrevet
        beskrivs människan som antingen:
      </p>

      <ul>
        <li>själisk eller naturlig, det vill säga inte född på nytt (1 Kor 2:14, 1917),</li>
        <li>ett barn, det vill säga en köttslig kristen med köttsligt sinne (1 Kor 3:1–3), eller</li>
        <li>
          en andlig människa som inte kan utgrundas av någon, men som kan utgrunda allt och
          som har Kristi sinne (1 Kor 2:15–16).
        </li>
      </ul>

      <p>
        Det betyder att den nyomvända människan kan vara mycket köttslig. Trots sina
        upplevelser av Jesus kan hon faktiskt bete sig precis lika själviskt som den
        oomvända människan. Det är detta omogna beteende som Guds Ande genom helgelsen vill
        förändra, förvandla och förädla. Därför talar Ordet om striden mellan kött och ande
        (Gal 5:17). Om vi vandrar i ande kommer vi inte att göra vad köttet har begärelse
        till (Gal 5:16).
      </p>

      <p>
        Paulus beskriver också det slam som flyter fram ur köttet och det flöde som
        strömmar fram ur Andens liv (Gal 5:19–23). Köttets sinne, attityder och gärningar
        producerar nederlag och död i den kristnes liv, medan Andens frukter producerar
        överflödande liv, frid och härlighet (Rom 2:10).
      </p>
    </section>

    <section id="forharligandet">
      <h3>4. Efter förhärligandet – himlen</h3>

      <p>
        När en troende människa dör, så kommer hon in i det tredje steget i sin frälsning.
      </p>

      <ol>
        <li>
          <strong>Pånyttfödelsen</strong> är steg ett. Det är begynnelsefrälsningen då
          människans ande blir nyskapad (2 Kor 5:17).
        </li>
        <li>
          <strong>Helgelsen</strong> är steg två, då den troendes sinne och liv blir förnyade
          och hennes själ blir frälst (Jak 1:21).
        </li>
        <li>
          <strong>Förhärligandet</strong> är steg tre, slutfrälsningen. Då lämnar den troende
          människan sin döda kropp och går till Gud, in i evigheten.
        </li>
      </ol>

      <p>
        När så Gud har verkat färdigt i historien och det blir
        ”nya himlar och en ny jord” (2 Petr 3:13), så får också den troende en ny, frälst och
        förhärligad kropp (1 Kor 15:25–49). Vi skall
        ”bära den himmelska människas bild” (v.49)
        genom hela evigheternas evighet, då Gud är allt i alla, då Kristus lyser som solen
        och de rättfärdiga lever med förklarade, förhärligade himmelska kroppar (1 Kor 15:40).
      </p>
    </section>

    <footer>
      <p><a href="chapter-5-antropologi-laran-om-manniskan-page-67.html">← Föregående sida (67)</a></p>
      <p><a href="index.html">Tillbaka till index</a></p>
    </footer>
  </article>
</body>
</html>

