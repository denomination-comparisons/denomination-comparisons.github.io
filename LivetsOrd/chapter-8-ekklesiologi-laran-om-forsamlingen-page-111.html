<!DOCTYPE html>
<html lang="sv">
<head>
<meta charset="UTF-8">
<title>Chapter 8 – Ekklesiologi – Läran om församlingen, Page 111</title>
</head>
<body>

<h1>Chapter 8 – Ekklesiologi – Läran om församlingen</h1>
<h2>Page 111</h2>

<p>Hjärtats inställning, livet i Anden samt kärleken till bröderna och de förlorade föder fram en bra struktur. Har man detta ger det liv och frihet i församlingen.</p>

<h3>Församlingens judiska rötter</h3>

<p>Församlingen växte fram ur judendomen och har sina rötter där. Om man inte förstår och respekterar de judiska rötterna är det omöjligt att förstå församlingen, Andens verk eller Nya testamentets undervisning.</p>

<blockquote>
<p>Men om nu några av grenarna har brutits bort och du, som är ett vilt olivträd, har blivit inympad bland dem och fått del av det äkta olivträdets feta rot, då skall du inte förhäva dig över grenarna. Men om du förhäver dig skall du veta att det inte är du som bär roten utan roten som bär dig. (Rom 11:17-18)</p>
</blockquote>

<p>När kristna har skurit av sina judiska rötter och föraktat eller förföljt det judiska folket har de åsamkat sig själva mycket skada. Församlingen har ofta blivit fördomsfull och öppen för antisemitism. Det är därför viktigt att förstå och uppskatta församlingens bakgrund, särskilt med tanke på att Gud idag upprättar och handlar med det judiska folket.</p>

<h4>Jesus som jude</h4>
<ol>
<li>Jesu släkttavla visar att han härstammade från Abraham, från Juda stam och från kung David (Matt 1:1-17).</li>
<li>Jesus föddes i Betlehem, Davids stad (Matt 2:1-6).</li>
<li>Jesus omskars efter åtta dagar, enligt den judiska lagen (Luk 2:21).</li>
<li>Jesus togs som tolvåring till templet, som sed var (Luk 2:42) – hans bar mitzva.</li>
<li>Jesus gick, som sed var, in i synagogan på sabbaten (Luk 4:16).</li>
<li>Jesus kom inte för att upphäva den judiska lagen, utan för att fullborda den (Matt 5:17-19).</li>
<li>Jesus erkände och citerade den judiska trosbekännelsen, Shma Israel (Mark 12:28-34).</li>
<li>Jesus talade om Gud som "Abrahams Gud och Isaks Gud och Jakobs Gud" (Mark 12:26-27).</li>
<li>Jesus firade de stora högtiderna efter judisk sed (Joh 5:1, 7:37-39).</li>
<li>Jesus är för evigt en israelit (Upp 5:5).</li>
</ol>

<p>Alla händelser i evangelierna utspelar sig inom Israels gränser, och cirka nittio procent av de människor som beskrivs är judar. Nya testamentet är skrivet av judar, med undantag av Lukas, som troligtvis var av hednisk börd men upptagen som proselyt.</p>

</body>
</html>

