<!DOCTYPE html>
<html lang="sv">
<head>
<meta charset="UTF-8">
<title>Chapter 9 – Eskatologi, Page 115</title>
</head>
<body>

<p>"Herren fördröjer inte uppfyllelsen av sitt löfte, så som somliga menar att han fördröjer sig. Men han är långmodig mot er, eftersom han inte vill att någon skall förgås, utan att alla skall vända sig till bättring. Men Herrens dag skall komma så som en tjuv..." (2 Petr 3:9-10)</p>

<p>De bibliska författarna var alltså helt medvetna om att:</p>
<ul>
<li>Gud är historiens Gud, och att han verkar i historien.</li>
<li>Profetiorna skall uppfattas som historiskt verkliga.</li>
</ul>

<p>Det finns symboler i profetiorna, men då framgår det också vad de symboliserar. Profetians syfte är dock att förutsäga historiska händelser. Det finns också symboliskt och förebildligt tal i Bibeln, men detta tar ej bort, utan ger enbart djup åt de profetiskt historiska texterna som kommer att gå i historisk fullbordan.</p>

<p>Profetiorna är tillförlitliga och kommer att gå i bokstavlig uppfyllelse. Det ligger inte något annat i profetiorna än just vad som kan läsas och väl kan förstås (2 Kor 1:13).</p>

<p>Samma profetians Ande, som var över Jesus när han förutsade templets och Jerusalems förstöring och det judiska folkets förskingring, var över Gamla testamentets profeter och Nya testamentets apostlar. Dessa profetior skall läsas på samma sätt som Jesu uttalanden. Allt profetiskt tal som Guds Ande inspirerat, kommer att gå i fullbordan, från Första Moseboken till Uppenbarelseboken.</p>

<h3>Sju tidsåldrar</h3>

<p>Man brukar dela in uppenbarelsehistorien i sju tidsperioder. Före och efter dessa perioder råder evighetstillståndet.</p>

<ol>
<li>Oskuldens tidsålder pågår från människans skapelse till syndafallet.</li>
<li>Samvetets tidsålder pågår från syndafallet till syndafloden.</li>
<li>Det mänskliga regerandets tidsålder pågår från Noa till Abraham.</li>
<li>Löftets tidsålder pågår från Abraham till Mose.</li>
<li>Lagens tidsålder pågår från Mose till Kristus.</li>
<li>Församlingens tidsålder pågår från pingstdagen till Kristi återkomst.</li>
<li>Tusenårsrikets tidsålder pågår från det att Kristus börjar styra som konung i Jerusalem till dess Satan släpps loss för en kort tid. Sedan följer evigheten, med nya himlar och en ny jord.</li>
</ol>

<p>I det här kapitlet koncentrerar vi oss på de två sista tidsåldrarna och de profetiska utsagorna om Jesu återkomst.</p>

<p>Jesus var avlad av den helige Ande och född av jungfru Maria, och på jorden trädde han fram som Messias, den smorde. Men han var inte den Messias som folket hade väntat sig. Han var Herrens lidande tjänare (Jes 53). Det betydde att han kom i ringhet, förnedring och i tjänargestalt (Fil 2:6-7), och att han kom för att dö. Han ”ödmjukade…”</p>

</body>
</html>

