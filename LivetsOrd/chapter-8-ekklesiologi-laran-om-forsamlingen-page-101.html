<!DOCTYPE html>
<html lang="sv">
<head>
<meta charset="UTF-8">
<title>Chapter 8 – Ekklesiologi – Läran om församlingen, Page 101</title>
</head>
<body>

<h1>Chapter 8 – Ekklesiologi – Läran om församlingen</h1>
<h2>Page 101</h2>

<p>Jesu närvaro,</p>
<p>evangeliet,</p>
<p>frälsningen,</p>
<p>Guds liv, det eviga livet,</p>
<p>beskydd och trygghet samt</p>
<p>Guds härlighet.</p>

<p>Församlingen äger inte detta, men genom Jesu närvaro, Jesu löften och Jesu befallningar, så finns allt detta tillgängligt och är anförtrott åt församlingen. Det är som Paulus säger:</p>

<blockquote>
<p>”Som Kristi tjänare och som förvaltare av Guds hemligheter skall man alltså betrakta oss” (1 Kor 4:1).</p>
</blockquote>

<p>Det Jesus har anförtrott åt församlingen är dyrbara skatter för människors frälsning. Detta har skett genom att den helige Ande har blivit utgjuten och har tagit sin boning, dels i de enskilda troende, vars ”kropp är ett tempel åt den helige Ande” (1 Kor 6:19), dels i hela församlingen som är ”ett Guds tempel”, ”ett heligt tempel i Herren”, ”en Guds boning genom Anden”, där ”Guds Ande bor” (1 Kor 3:16; Ef 2:21-22; Rom 8:9).</p>

<p>Guds Ande, som genom sin närvaro i församlingen förmedlar Guds närvaro, Guds vishet, Guds kraft och Guds kärlek, ger åt alla troende de skatter, rikedomar och välsignelser som de behöver. På grund av Jesu försoningsverk får vi del av livet i Anden, som är Guds gåva i och genom församlingen till alla troende. Efesierbrevet 1:3 säger:</p>

<blockquote>
<p>”Välsignad är vår Herre Jesu Kristi Gud och Fader, som i Kristus har välsignat oss med all den himmelska världens andliga välsignelse.”</p>
</blockquote>

<p>Det är ”i Kristus” som de här välsignelserna når de troende. Jesu försoningsverk på Golgata gjorde det möjligt för Gud att ge denna välsignelse, detta liv i Anden. Men det är i Kristus som det blir en verklighet för den enskilde troende. Om vi inte är i Kristus, om vi inte är lemmar i kroppen, om vi inte är ”grenar i vinträdet”, så kan vi inte bära frukt (Joh 15:5). Av sig själv kan inte grenen bära frukt (Joh 15:4) och den har då inte heller del av det överflödande eviga livet.</p>

<p>Just på grund av detta gör fienden allt han kan för att måla upp och introducera portar som inte leder in i Kristus, in i församlingen. Han använder bland annat falska religioner, gärningsläror, död religiositet och egenrättfärdighet till att förföra människor. Men på dessa vägar kommer ingen in i Guds rike.</p>

<h2>Herren rensar i sin vingård</h2>

<p>Grundläggande är enhet nödvändig för församlingens fortlevnad och evangeliets utbredande. Jesus säger:</p>

<blockquote>
<p>”Men inte bara för dem ber jag, utan också för dem som genom deras ord kommer att tro på mig. Jag ber att de alla skall vara ett, och att såsom du, Fader, är i mig och jag i dig, också de skall vara i oss, för att världen skall tro att du har sänt mig.”</p>
</blockquote>

</body>
</html>
