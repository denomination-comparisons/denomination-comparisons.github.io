<!DOCTYPE html>
<html lang="sv">
<head>
    <meta charset="UTF-8">
    <title>PNEUMATOLOGI - LÄRAN OM ANDEN</title>
</head>
<body>
    <h1>PNEUMATOLOGI - LÄRAN OM ANDEN</h1>
    
    <p>Den helige Ande är den person i gudomen som människor oftast har flest missuppfattningar om. Det är för det första viktigt att fastslå att han är en person. Jesus kallade honom för ”han”, inte för ”den”. I Johannes 14:17 säger Jesus:</p>

    <blockquote>”sanningens Ande, som världen inte kan ta emot. Ty världen ser honom inte och känner honom inte. Ni känner honom, eftersom han förblir hos er och skall vara i er.”</blockquote>

    <p>Den helige Ande har många olika förmågor, många uppgifter och många manifestationer. I allt detta är han och förblir han för alltid Gud, den helige Ande.</p>

    <p>Det är också viktigt att förstå att han fanns även före pingstdagen. Han har varit verksam på jorden alltsedan skapelsen:</p>

    <blockquote>”Jorden var öde och tom, och mörker var över djupet. Och Guds Ande svävade över vattnet” (1 Mos 1:2).</blockquote>

    <p>Den helige Ande uppenbarar sig på många olika sätt genom hela Gamla testamentet, innan han på pingstdagen manifesterar sig och utgjutes över allt kött. I och med detta blir han den som verkar i och genom församlingen under det som vanligen kallas ”Andens tidsålder”.</p>

    <p>Mer och mer öppnar sig Bibeln och uppenbarar Anden för den troende. Lika viktigt som att känna Gud och förstå Sonen är det att känna Anden. Genom den helige Andes person och verk blir allt vad Gud är och har, allt vad Jesus är och har gjort, levande för den troende. Den helige Andes uppgift och förmåga att göra levande är både fantastisk och fascinerande. Han är den gudomliga mirakelförmågan och den övernaturliga visdomen i varje troende.</p>

    <h2>Vår Hjälpare</h2>

    <p>Den helige Ande blir känd både genom sin person och genom sina verk. Låt oss först se på hans person. Hans person och personlighet avslöjas i och genom hans namn. Han kallas för:</p>

    <ol>
        <li>Anden (Joh 3:6-8)</li>
        <li>Guds Ande (1 Kor 3:16)</li>
        <li>Herrens Ande (Jes 11:2)</li>
        <li>Kristi Ande (Rom 8:9)</li>
        <li>Jesu Kristi Ande (Fil 1:19)</li>
        <li>Jesu Ande (Apg 16:7)</li>
        <li>[Guds] Sons Ande (Gal 4:6)</li>
        <li>Den helige Ande (Luk 11:13)</li>
        <li>Sanningens Ande (Joh 14:17)</li>
        <li>Livets Ande (Rom 8:2)</li>
        <li>Nådens Ande (Hebr 10:29)</li>
        <li>Härlighetens Ande (1 Petr 4:14)</li>
        <li>Hjälparen, parakleten (Joh 14:26)</li>
    </ol>

    <p>(Sida 45 i e-boken)</p>
</body>
</html>
