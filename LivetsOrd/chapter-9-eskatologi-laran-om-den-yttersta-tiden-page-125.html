<!DOCTYPE html>
<html lang="sv">
<head>
<meta charset="UTF-8">
<title>Chapter 9 – Eskatologi, Page 125</title>
</head>
<body>

<p>Nu är syndens skuld betald, syndens makt är bruten och syndens närvaro är försvunnen. Evigheten träder in och skapelsen förhärligas. Gud blir allt i alla!</p>

<p>Bibeln säger ganska lite om evighetstillståndet. Ord är för små för att kunna beskriva den klarhet, skönhet, frid, frihet, kärlek och härlighet som evigheten inrymmer. Klart är dock att Bibeln talar både om en verklig himmel och ett verkligt helvete. Människan, som är en unik varelse, kommer att leva för evigt på det ena eller det andra stället.</p>

<p>Himlen är en verklig plats där människor kommer att kunna känna igen varandra. Vi kommer att ha kroppar, himmelska uppståndna härlighetskroppar (1 Kor 15:40, 49). Men det blir radikalt annorlunda, när syndens, tidens och ofullkomlighetens begränsningar är borta för evigt.</p>

<p>Allt detta ligger framför oss och tillhör det kristna hoppet. Genom hoppet har vi ett fast och säkert själens ankare som når innanför himlens förlåt (Hebr 6:19). Det vi hoppas på, tror på och är övertygade om idag, fastän vi inte ser det, skall en gång bytas ut från tro till åskådning (2 Kor 5:7).</p>

<p>I centrum av den himmelska härligheten finns då det nya himmelska Jerusalem, som kommer att vara fyllt av Guds härlighet (Upp 21:10-11). Där kommer det inte att finnas något tempel, inte heller någon sol eller måne, eftersom ”Herren Gud, den Allsmäktige, är dess tempel, han och Lammet”, och ”Guds härlighet upplyser den, [staden Jerusalem] och dess ljus är Lammet” (Upp 21:22-23).</p>

<p>Allt detta underbara, som det mänskliga sinnet aldrig förmår att fullständigt förstå, uppfattas ändå av den pånyttfödda anden. Det gör att en kristen alltid är ”en gäst och främling” på jorden (Ef 2:19). Vårt slutmål är himlen. Våra hjärtan längtar dit. Vår uppgift är att få så många som möjligt med oss dit.</p>

<p>Snart kommer Jesus tillbaka, historien går mot sitt slut och evigheten träder in. Halleluja! Jesus säger: ”Ja, jag kommer snart”, och våra hjärtan ropar: ”Amen, kom Herre Jesus!”</p>

<p>Vilken dag det blir, då tron byts i åskådning och då Gud torkar alla tårar! Då kan hans kärlek flöda obehindrat och för evigt, och folk från alla nationer kan då prisa och lova och ära honom och besvara hans kärlek för evigt. Ty riket är ditt, och makten, och härligheten, i evigheternas evighet. Amen.</p>

</body>
</html>

