<!DOCTYPE html>
<html lang="sv">
<head>
<meta charset="UTF-8">
<title>ANGELOLOGI - LÄRAN OM ÄNGLARNA (s.76)</title>
</head>
<body>

<h3>Framtiden för Satan och hans härskaror</h3>

<p>Bibeln framställer hur Satan föll (Jes 14; Hes 28). Jesus beskriver hans fall: ”Jag såg Satan falla ner från himlen som en blixt” (Luk 10:18). Dels föll Satan när han förvisades från Guds närvaro, men när Jesus dog på korset föll han igen och blev besegrad. Johannes 12:31: ”Nu går en dom över världen. Nu skall denna världens furste kastas ut.”</p>

<p>Kolosserbrevet 2:15: ”Han [Jesus] har klätt av väldena och makterna och förevisat dem offentligt, när han på korset triumferade över dem.” Efter Jesu död och uppståndelse är Satan besegrad och avväpnad. 1 Joh 3:8: ”Och Guds Son uppenbarades för att han skulle göra slut på djävulens gärningar.”</p>

<p>Under slutet av församlingens tidsålder kastas djävulen ned på jorden och strider med vilddjuret och den falske profeten (Upp 12:9). Efter slutstriden besegras de och kastas i eldsjön (Upp 19:20). Satan binds i avgrunden under tusen år. Efter tusen år släpps han ut, men slutligen kastas han i den brinnande sjön av eld och svavel (Upp 20:7,10).</p>

<p>Då skipas fullständig rättvisa. All ondska från fallna änglars demoniska hat upphör. Satan och hans änglar och demoner straffas för allt lidande de orsakat. Därefter kommer nya himlar och en ny jord där rättfärdighet, helighet och Guds härlighet bor, och där ingen synd, död eller djävul finns. Hela jorden blir full av Guds härlighet.</p>

<nav>
<a href="chapter-2-angelologi-page-75.html">Föregående</a> |
<a href="chapter-3-nextchapter-page-77.html">Nästa</a>
</nav>
</body>
</html>

