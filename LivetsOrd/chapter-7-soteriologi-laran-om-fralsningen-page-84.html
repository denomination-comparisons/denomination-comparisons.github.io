<section id="soteriologi-84">
  <h3>Försoningen i Kristus</h3>

  <p>
    Först av allt var Jesus svaret på människans syndaproblem. Det svaret blev inte
    fullständigt förrän Jesus dog och uppstod. Det var inte Jesus som exempel eller
    föredöme som förlossade mänskligheten. Det var inte Jesu läror eller handlingar, till
    exempel helande och befrielse, som förlossade människorna, utan det var hans
    korsgärning. Han kom för att dö!
  </p>

  <p>
    När Johannes döparen såg Jesus vid Jordanfloden så sade han:
    <q>Se Guds lamm, som tar bort världens synd</q> (Joh 1:29).
    Bibeln beskriver inte Jesus som främst en mild, vänlig människa, utan Jesus som ett
    offerlamm, ett ställföreträdande offer. Genom hela Gamla testamentet behövdes
    olika slags offer i tempeltjänsten för att israeliterna skulle kunna umgås med Gud och
    hålla gudstjänst inför honom. Alla dessa olika offer pekade framåt, mot ett
    fullkomligt offer.
  </p>

  <blockquote>
    <p>
      Men nu har Kristus kommit som överstepräst för det goda som vi äger.
      Genom det större och fullkomligare tabernakel som inte är gjort med händer, det
      vill säga som inte tillhör den här skapelsen, gick han en gång för alla in i det allra
      heligaste, inte med bockars och kalvars blod utan med sitt eget blod, och vann en
      evig återlösning. Om nu redan blod av bockar och tjurar och askan från en kviga,
      stänkt på de orena, helgar till yttre renhet, hur mycket mer skall då inte Kristi blod
      rena våra samveten från döda gärningar, så att vi tjänar den levande Guden.
      Ty Kristus har genom den evige Ande framburit sig själv som ett felfritt offer åt Gud.
    </p>
    <footer>– Hebreerbrevet 9:11–14</footer>
  </blockquote>

  <p>
    Höjdpunkten i Jesu liv är hans offerdöd. Redan i Gamla testamentet förebildas och
    profeteras om hans ställföreträdande lidande och död:
  </p>

  <blockquote>
    <p>
      Han var genomborrad för våra överträdelsers skull, slagen för våra missgärningars
      skull. Straffet var lagt på honom för att vi skulle få frid, och genom hans sår är vi
      helade. Vi gick alla vilse som får, var och en gick sin egen väg, men all vår skuld lade
      Herren på honom.
    </p>
    <footer>– Jesaja 53:5–6</footer>
  </blockquote>

  <p>
    Vers sju beskriver honom <q>lik ett lamm som förs bort till att slaktas</q>.
  </p>

  <p>
    Vers tio säger:
    <q>
      Det var Herrens vilja att slå honom och låta honom lida. När du gör hans liv till ett
      skuldoffer, får han se avkomlingar och leva länge, och Herrens vilja skall ha framgång
      genom honom.
    </q>
  </p>

  <p>
    Vers elva säger:
    <q>
      … min rättfärdige tjänare gör de många rättfärdiga, och deras skulder är det han som
      bär.
    </q>
  </p>

  <p>
    Vers tolv säger:
    <q>
      … han som bar de mångas synd och trädde in i överträdarnas ställe.
    </q>
  </p>

  <h4>Jesus – vår medlare</h4>

  <p>
    Jesus, den rättfärdige, Herrens tjänare, kom med andra ord hit till jorden för att träda in
    i människans ställe. Korset var platsen för ”ett saligt byte”. Där bar Jesus, som själv
    inget ont gjort, andras synder. Jesus, Guds Son, var genom hela sitt liv och sin tjänst
    rättfärdig. Inget svek, ingen synd, ingen orättfärdighet fanns i honom. Som ett offerlamm
    gav han sig själv frivilligt.
  </p>
</section>

