<!DOCTYPE html>
<html lang="sv">
<head>
<meta charset="UTF-8">
<title>Chapter 9 – Eskatologi, Page 124</title>
</head>
<body>

<p>Detta innebär en slutgiltig och total seger över all ondska, orättfärdighet och orenhet. Till slut är skapelsen befriad från synden och dess konsekvenser. Syndens upphovsman, Satan, är dömd och de som valt att följa honom och syndens begär får också ta dess konsekvenser. Nu kan skapelsen förnyas; Guds härlighet uppfyller skapelsen och Gud blir allt i alla.</p>

<p>Människor har reagerat mot den eviga domen och menar att Gud är grym som straffar. Men Gud är inte grym. Han är kärleksfull, men han är också helig och rättfärdig. Hans kärlek drev honom att döma synden genom att hans enfödde Son tog synden på sig själv och gick in i syndarens ställe. Om någon vägrar acceptera denna benådning, så står domen kvar och syndaren blir inte fri. Men Gud vill inte syndarens död. Guds benådningserbjudande i Kristus står öppet för alla, och ges fritt och för intet.</p>

<blockquote>
<p>”Skulle jag finna någon glädje i den ogudaktiges död? säger Herren. Nej, jag vill att han vänder om från sin väg och får leva.” (Hes 18:23)</p>
</blockquote>

<p>Det eviga straffet är inte till för människor. Genom Jesus kan man slippa det och ”och kommer inte under domen” (Joh 5:24). Om den eviga elden säger Jesus: ”Gå bort ifrån mig, ni förbannade, till den eviga elden som är beredd åt djävulen och hans änglar” (Matt 25:41). Djävulen och hans anhang kommer att hamna där, men Gud vill inte att människor skall göra det. Men om människor säger nej till evangeliet, förkastar Jesus och väljer att envist fortsätta att gå sin egen själviska väg, så går de till sist förlorade för evigt.</p>

<blockquote>
<p>”…när Herren Jesus kommer från himlen och uppenbarar sig med sina mäktiga änglar, i flammande eld och straffar dem som inte vill veta av Gud och dem som inte lyder vår Herre Jesu evangelium. Dessa skall bli straffade med evigt fördärv, bort från Herrens ansikte och hans härlighet…” (2 Tess 1:7-9)</p>
</blockquote>

<p>Sanningen om det eviga straffet och om möjligheten att gå evigt förlorad måste förkunnas så att människor förstår allvaret i att leva utan Gud. Det finns ingen garanti för himlen utanför Kristus. Endast i och genom Kristus kan vi undgå domen: ”Jag är vägen och sanningen och livet. Ingen kommer till Fadern utom genom mig” (Joh 14:6).</p>

<h3>Evigheten</h3>

<p>För den som av nåd i tro tagit emot Jesus, väntar himlen efter detta livet. Efter tusenårsriket och den yttersta domen omskapar Gud skapelsen.</p>

<blockquote>
<p>”Och jag såg nya himlar och en ny jord. Ty den första himlen och den första jorden hade försvunnit, och havet fanns inte mer. Och jag såg den heliga staden, det nya Jerusalem, komma ner från himlen, från Gud, redo som en brud, som är smyckad för sin brudgum.” (Upp 21:1-2)</p>
</blockquote>

</body>
</html>

