<!DOCTYPE html>
<html lang="sv">
<head>
<meta charset="UTF-8">
<meta name="viewport" content="width=device-width, initial-scale=1.0">
<title>Livets Ord — Sida 92</title>
<link href="https://fonts.googleapis.com/css2?family=EB+Garamond&display=swap" rel="stylesheet">
<style>
  body {
    font-family: 'EB Garamond', serif;
    margin: 4rem auto;
    max-width: 800px;
    line-height: 1.7;
    font-size: 1.15rem;
    color: #1e1e1e;
    background-color: #faf9f7;
  }
  h1 {
    text-align: center;
    font-size: 1.8rem;
    margin-bottom: 2rem;
  }
  h2 {
    font-size: 1.4rem;
    margin-top: 2rem;
  }
  p {
    margin-bottom: 1rem;
  }
  blockquote {
    font-style: italic;
    margin-left: 2rem;
    color: #444;
  }
</style>
</head>
<body>
  <h1>Livets Ord — Sida 92</h1>

  <p>Jesu försoningsgärning leder till ett domsslut, där Gud av nåd frikänner syndaren och på grund av Jesus förklarar henne rättfärdig. Denna rättfärdiggörelsedom medför liv, frälsning och pånyttfödelse för den människa som i tro, utan gärningar, accepterar domsslutet.</p>

  <h2>Gud har initiativet</h2>

  <p>Bibeln förklarar att den rättfärdighet som nu kommit är annorlunda:</p>

  <blockquote>”Men nu har utan lagen en rättfärdighet från Gud blivit uppenbarad, en som lagen och profeterna vittnar om, en rättfärdighet från Gud genom tro på Jesus Kristus, för alla som tror. … Vi hävdar att människan förklaras rättfärdig genom tro, utan laggärningar.” (Rom 3:21–22, 28)</blockquote>

  <p>Vad är då rättfärdighet? Det är något som kommer från Guds väsen. Han är rättvis, trofast och rättfärdig (Neh 9:8). Utifrån sitt väsen bestämmer han vad som är rätt och fel, och ur honom kommer bara det som är gott, rätt, rent, ädelt och rättvist. När människan syndar, beter hon sig orättfärdigt – först mot Gud och sedan också mot sina medmänniskor.</p>

  <p>Att Gud är rättfärdig betyder att han håller sitt förbund. När människan är rättfärdig håller hon sin del av förbundet. På grund av synden kan hon inte göra det, och därför bryts förbundet, och gemenskapen, friden och livet går förlorade. Guds lag visar vilken standard på rättfärdighet Gud har, men människan klarar inte av att efterleva detta och kan alltså inte bli rättfärdiggjord genom laggärningar.</p>

  <p>Därför uppenbarar Gud en annan väg till rättfärdighet som går genom Kristi försoning, genom nåd och av tro. Detta betyder att det människan inte lyckas göra i sina strävanden att nå fram till Gud och få gemenskap med honom, det gör Gud själv! Att allt sker av nåd betyder att initiativet helt och hållet kommer från Gud. Gud utför försoningsgärningen, inte människan. Det betyder också att Gud dömer en frikännande dom, trots att människan i sig själv inte är kvalificerad för det. Men genom Jesu försoningsgärning på korset blir hon kvalificerad. Detta sker dock bara om hon accepterar det Gud har gjort för henne i Kristus Jesus.</p>

  <p>Först då blir försoningen, benådningen, förlåtelsen och rättfärdiggörelsen en levande verklighet i hennes liv. Romarbrevet 10:10 säger:</p>

  <blockquote>”Ty med hjärtat tror man och blir rättfärdig, med munnen bekänner man och blir frälst.”</blockquote>

  <p>Att bli rättfärdiggjord innebär att man får en helt ny ställning inför Gud. Nu har man laglig rätt att komma inför honom. Istället för fiendskap (där det är människan som är fiende, inte Gud) finns nu frid (Rom 5:1). Istället för fördömelse, anklagelse och skuld, finns nåd och barmhärtighet (Rom 8:1). Istället för anklagelseakter och dåligt samvete, finns förbundslöften och ett gott samvete.</p>

  <h2>Ingen rättfärdighet genom egna gärningar</h2>
</body>
</html>
