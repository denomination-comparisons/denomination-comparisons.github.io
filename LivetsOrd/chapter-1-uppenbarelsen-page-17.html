```html
<div class="main-content">
  <h1>Uppenbarelsen - Grunden för vår tro</h1>
  <blockquote>
    <p>Om ni inte tror när jag talar till er om det som hör jorden till, hur skall ni då kunna tro, när jag talar till er om det som hör himlen till?</p>
  </blockquote>
  <p>Jesus var sann och trovärdig i allt vad han sade, och han var helt förankrad i Gamla testamentets historiska och moraliska sanningar. Detta märks också när han talade om Gamla testamentets böcker. Han konstaterade att Mose skrev Moseböckerna (Mark 10:4-5; Joh 5:46-47, jfr också 2 Mos 17:14). Han accepterade som ett faktum att Daniel skrev Daniels bok (Matt 24:15). I Lukas 16:31 säger Jesus att tron på Gamla testamentet är en förutsättning för att tro på under. Längre fram förankrar Jesus sin uppståndelse i Skrifterna, vilket visar att accepterandet av Gamla testamentet är av avgörande betydelse (Luk 24:13-27, 44).</p>
  <p>Ha samma bibelsyn som Jesus!</p>
  <p>Varför är nu allt detta viktigt? Jo, därför att många moderna teologer har med sin förnekelseteologi inriktat sig på att angripa och förneka den historiska riktigheten i Bibelns angivelser av platser, tider och personer, och av hur olika bibelböcker uppkommit. Vad man ofta förnekar eller förklarar bort, det accepterade Jesus utan omsvep. Han som var Ordet visste om någon hur Skrifterna kom till. Han, som var sanningen, visste hur sanningens Ande inspirerade Bibeln. Jesus litade på hela Guds ord, på dess auktoritet och tillförlitlighet, och som lärjunge till honom kan också du göra det. Jesu egna lärjungar hade samma bibelsyn som Jesus; den första församlingen, urkyrkan, hade den bibelsynen och kristenheten har genom tiderna alltid haft denna syn på Bibeln.</p>
  <p>I alla tider av väckelse och reformation har man återvänt till Skrifterna. När Josia var konung i Juda, var templet förfallet och gudstjänsten bortglömd. När templet på konungens befallning skulle restaureras, hittade man lagboken där. Andra Konungaboken 22:8 säger:</p>
  <blockquote>
    <p>”Då sade översteprästen Hilkia till skrivaren Safan: ’Jag har funnit lagboken i Herrens hus.’ ”</p>
  </blockquote>
  <p>När konungen fick reda på detta och hörde Herrens ord ur lagboken, började reformationen på allvar (2 Kon 22:8-13). Under reformationen på 1500-talet i Europa var det likadant. När Martin Luther och hans efterföljare blev berörda av Gud, så var det för att de upptäckte Bibeln, accepterade Bibeln, predikade Bibeln och lydde Bibeln.</p>
  <p>Att det idag finns en del sekulariserade förnekelseteologer som har skaffat sig inflytande på olika teologiska seminarier och institutioner, betyder föga. Deras ord kommer att vissna, falla ned och försvinna, men Jesu ord och Bibelns vittnesbörd om sig själv kommer att bestå. ”…mina ord skall aldrig förgå” (Matt 24:35).</p>
  <p>När Paulus predikar evangeliet så säger han:</p>
  <blockquote>
    <p>Men det bekänner jag för dig att jag enligt ”den vägen” som de kallar för en sekt, tjänar mina fäders Gud på det sättet att jag tror på allt som är skrivet i lagen och hos profeterna.</p>
  </blockquote>
  <p>(Sida 17 i e-boken)</p>
</div>
```
