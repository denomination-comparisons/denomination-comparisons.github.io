<!DOCTYPE html>
<html lang="sv">
<head>
<meta charset="UTF-8">
<title>Chapter 8 – Ekklesiologi – Läran om församlingen, Page 108</title>
</head>
<body>

<h1>Chapter 8 – Ekklesiologi – Läran om församlingen</h1>
<h2>Page 108</h2>

<h3>Dopet (fortsättning)</h3>

<ol start="6">
<li>
    Dopet innebär också:
    <ol type="a">
        <li>inför andevärlden att varken djävulen, världen eller synden längre är Herre, utan Jesus.</li>
        <li>inför världen att man nu är död ifrån dess lustar, begärelser och vägar.</li>
        <li>inför församlingen att man nu har fått nytt liv med Jesus, är uppväckt med honom och följer honom i lydnad.</li>
    </ol>
</li>
<li>Fastän dopet är ett yttre tecken som innefattar vatten och Jesu befallningsord att döpa, så är det mer än enbart en yttre symbol. Guds närvaro genom Sonen och Anden är klar och tydlig och Gud gör något, ger något och förmedlar något i dopets handling. Detta tas emot i tro av den döpte som sedan går vidare från dopet och vandrar i ”det nya livet” (Rom 6:4). Dopet är en offentlig handling i vilken man bekänner sig till Kristus Jesus och där Gud genom sin Ande själv är närvarande med sin välsignelse.</li>
<li>Den som låter döpa sig är en person som tror på Jesus Kristus, som vänt om från världen, dött bort från synderna och blivit född på nytt. Dopet i vatten är då en yttre synliggörelse av vad Gud har gjort genom en hjärtats inre omskärelse. Dopet visar också delaktighet i Jesu död och uppståndelse, vilket uttrycks bäst genom nedsänkning i vatten. Åldern på den troende är inte det väsentliga, utan tron och pånyttfödelsens verklighet.</li>
</ol>

<h3>Nattvarden</h3>

<p>Om dopet är en engångshandling, så är nattvarden något som återkommer regelbundet. Den första församlingen firade ofta nattvard, eller brödsbrytelse, varje vecka eller till och med varje dag (Apg 2:46), åtminstone på första veckodagen, vår söndag (Apg 20:7, 11). Nattvard firades också vid andra tillfällen (Apg 27:35).</p>

<p>I Matteus 26:26-28 säger Jesus klart att nattvarden är en förbundsmåltid. Vinet representerar Jesu offerdöd på Golgata då hans blod utgjuts, och brödet representerar hans kropp som bryts sönder på korset. Den som tar del av hans offergärning i tro blir delaktig i förbundets välsignelser, får liv, kraft och välsignelse av det. Att äta av brödet och dricka av vinet innebär enligt Paulus i 1 Kor 11:23-30:</p>

<ul>
<li>En ständig åminnelse om vad Jesus har gjort på korset (v. 24-25).</li>
<li>En förkunnelse om Jesu död och Jesu återkomst (v. 26).</li>
<li>En andlig delaktighet i Jesu gärning på Golgata (v. 28).</li>
<li>Gemenskap, närvaro och delaktighet med Herren genom att skilja mellan nattvarden och andra måltider, det vill säga ta emot den välsignelse som Jesu närvaro ger.</li>
</ul>

</body>
</html>

