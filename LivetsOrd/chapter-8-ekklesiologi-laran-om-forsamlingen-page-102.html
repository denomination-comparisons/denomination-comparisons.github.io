<!DOCTYPE html>
<html lang="sv">
<head>
<meta charset="UTF-8">
<title>Chapter 8 – Ekklesiologi – Läran om församlingen, Page 102</title>
</head>
<body>

<h1>Chapter 8 – Ekklesiologi – Läran om församlingen</h1>
<h2>Page 102</h2>

<blockquote>
<p>Joh 17:20-21</p>
</blockquote>

<p>Det råder alltså ingen tvekan om att enhet är något helt avgörande för församlingen, Kristi kropp. Paulus talar i Kolosserbrevet om kärleken, som ”binder samman till en fullkomlig enhet” (Kol 3:14). I Efesierbrevet 4:13 talar han också om att vi allesammans skall komma fram till ”enheten i tron och i kunskapen om Guds Son”.</p>

<p>Denna enhet vill fienden alltid slå sönder, och i den bemärkelsen är splittring synd. Men det finns en annan splittring som Paulus också talar om:</p>

<blockquote>
<p>”Partier måste finnas bland er, för att det skall visa sig vilka det är som håller provet” (1 Kor 11:19).</p>
</blockquote>

<p>All enhet som bygger på falsk grund, som innehåller falska element, har felaktig inriktning eller felaktiga ambitioner, måste till slut spricka. Den är inte byggd på klippan Kristus och på Guds ord och den har inte Guds rike som mål och Jesus som Herre.</p>

<p>Inom den kulturellt etablerade kristenheten, i kristna samfund och i den kristna kulturen har genom tiderna en rad företeelser uppträtt, som inte varit bibliskt förankrade och som heller inte lett människor till Guds rike. Därför har Herren själv med jämna mellanrum rensat i sin vingård, för att bygga, upprätta och befria församlingen från allt falskt, världsligt, obibliskt och från allt som har en annan ande.</p>

<p>Under historiens gång har detta ibland förorsakat stora spänningar inom kristenheten och har lett till överdrifter, konflikter och splittringar. Det är dock felaktigt att döma ut alla sådana företeelser utan att först ha rannsakat grunderna för splittringen och motiven hos de inblandade. När det smyger sig in sådant i församlingen som inte är kristet, inte är bibliskt, utan som förleder människor och förvanskar evangeliet, så måste det rensas ut. Annars kan inte människor bli frälsta utan istället går de förlorade. Med jämna mellanrum uppstår väckelser och reformatoriska strömningar som avskaffar obibliska missbruk.</p>

<p>Ibland har de historiska kyrkosamfunden hänvisat till sin ålder för att legitimera sin negativa inställning till andra kristna. Man har menat att alla andra rörelser varit splittrare, heretiker (irrlärare) och sekter. Att på detta sätt avfärda andra kristna är dock ohållbart. Detta blir särskilt uppenbart eftersom man själv i många fall varit bärare av helt obibliska traditioner och vidskepliga idéer. Ofta har man i dessa sammanhang hänvisat till behovet av enhet, men då aldrig definierat enheten utifrån vad Bibeln säger.</p>

<h2>Goda och dåliga traditioner</h2>

<p>Hur väckelseorienterat ett sammanhang än är, utvecklar det traditioner. Traditioner behöver i sig själva inte vara negativa. Det betyder bara att något ”traderas”, det vill säga förs vidare från generation till generation. Detta talar Bibeln mycket om, både i Gamla och Nya testamentet. Jesus gick till synagogan, ”som han brukade” (Luk 4:16). Han firade alltid de stora högtiderna, år efter år. Bibeln berättar om Petrus och Johannes...</p>

</body>
</html>

