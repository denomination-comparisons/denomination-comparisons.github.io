---
title: Förord (Foreword)
author: Ulf Ekman
section: Foreword
---

# FÖRORD

Judas skriver i sitt brev:  
”Mina älskade, fastän jag är mycket ivrig att skriva till er  
om vår gemensamma frälsning, finner jag det nödvändigt att skriva till er och  
uppmanar att fortsätta kampen för den tro som en gång för alla har överlämnats åt  
de heliga” (Jud v 3).  

Idag förvanskas, urvattnas och förvrids den klassiska kristna tron i många  
sammanhang. Lika viktigt som det är att ta nya djärva steg i tro med en sann frimodig  
pionjäranda, lika viktigt är det att försvara och beskydda den tro som i alla generationer  
varit de pånyttföddas tro.  

I alla tider har Gud verkat genom Anden och Ordet i Kristus Jesus. I generation efter  
generation har nya upptäckter och erfarenheter gjorts, men alltid på Bibelns grund. Den  
helige Ande har betrott församlingen olika saker, troende har gjort olika erfarenheter  
men på samma gång varit blinda för annat. Ibland har den helige Ande återfört troende  
till ett förlorat andligt kapital, och ibland har självklara sanningar glömts bort, föraktats  
eller ignorerats.  

Tillsammans har Kristi kropp en oerhörd skatt av grundläggande sanningar och  
andliga erfarenheter. Innan Jesus kommer tillbaka, vill Herren att allt skall vara  
uppenbarat och upprättat, inte minst de kristna grundsanningarna. Dessa sanningar är  
bjälkar, hörnstenar och stadiga bålverk som håller huset uppe, så att Guds härlighet kan  
manifesteras i det andliga tempel som församlingen utgör.  

En längre tid har jag velat skriva en kortfattad troslära som enkelt sammanfattar det  
viktigaste när det gäller den kristna tron. Inte minst bland unga predikanter och hos våra  
ryska trosbröder har jag sett behovet av grunderna i läran om Kristus. Denna bok skall  
inte på något sätt ses som en komplett teologi. Tvärtom är den ett utkast, som jag hoppas  
att efter hand kunna förbättra och vidareutveckla.  

Min förhoppning är att varje grundläggande doktrin skall tända varje troendes hjärta  
så att Bibeln blir levande, hjärtat blir varmt, tacksamheten blir stor, frimodigheten ökar  
och fastheten i tron blir starkare. Då kan nästa generation få den trosgrund som sätter  
dem i en sådan position att elden kan falla också på dem.  

Gud välsigne dig i Kristus Jesus
